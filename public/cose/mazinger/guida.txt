Guida alla serie TV e ai film
======================================================

Chi non ama gli spoiler è pregato di saltare questa guida che è
pensata per chi ha già visto la serie o per chi non ha problemi con
qualche anticipazione. Del resto la serie di Mazinga Z non si
distingue per una trama sofisticata: in breve *i buoni vincono e i
cattivi vengono sconfitti*. Non c'è più di questo né deve esserci
in una serie pensata per essere fruibile anche da un pubblico dei
primi anni degli elementari.

Va subito precisato che serie TV di Mazinga Z e del Grande Mazinga non si possono separare:
costituiscono un tutto unico che continua per 92 + 56 = 148 episodi, in
onda per quasi tre anni consecutivi. La saga televisiva dei Mazinga si può
suddividere per convenienza in sei archi narrativi, quattro per la
serie di Mazinga Z e due per la serie del Grande Mazinga:

1. Le origini: puntate 1-33
2. L'arrivo del Jet Scrandler: puntate 34-47
3. L'arrivo del Boss Robot: puntate 48-67
4. L'arrivo del Duca Gorgon: puntate 68-91
5. L'arrivo del Generale Nero: puntata 92 di Mazinga Z + puntate 1-31 del Grande Mazinga
6. L'arrivo del Gran Maresciallo delle Tenebre: puntate 32-56 del Grande Mazinga

I due film cinematografici di Mazinga Z sono fortemente legati alla serie TV
e per questo motivo in questa guida inframmezzerò la discussione degli archi
narrativi con quella dei film.

![](i_due.jpg)

Primo arco: le origini
----------------------------------

Le prime trentatre puntate di Mazinga Z vanno considerate come puntate di
rodaggio: non era mai esistito un robotico prima, si doveva lavorare per
costruire il genere, che non nasce dal nulla. Si trovano quindi delle
sorprendenti omissioni: all'inizio Koji non grida i nomi delle armi,
anche perché non li conosce, visto che deve imparare da zero a
guidare il robot! Inoltre Mazinga Z è un robot relativamente debole,
non può volare, non può andare sott'acqua (riceverà un upgrade per
muoversi sott'acqua nell'episodio 18, ma è poca cosa), ha un
campionario di armi relativamente limitato (niente missili perforanti,
niente Iron Cutter, niente rocket punch rotanti, niente raggi
congelanti) mentre Afrodite A non ne ha addirittura nessuna (riceverà
due missili, due di numero, nella quarta puntata). La serie è molto
carente anche dal lato dell'umorismo, Boss è semplicemente un
motociclista teppista e non possedendo il Boss robot è difficile
trovargli un ruolo adatto: molte puntate quindi si trascinano
stancamente mostrando Boss e gli altri che scoprono casualmente un
mostro meccanico del Dottor Inferno, vengono tipicamente
catturati e presi in ostaggio dal Barone
Ashura (in una puntata vengono addirittura crocefissi) e vengono poi
salvati da Koji. Le puntate di questo ciclo sono le peggiori da
vedere: probabilmente all'epoca erano considerate buone, ma per noi viziati
spettatori di oggi sono puntate che dicono poco, che si vedono
solo per l'interesse storico.
Per esempio si può notare una
puntata che anticipa temi visti in Combattler e in Zambot 3:
sobillato dal Barone Ashura il popolo si rivolta contro Mazinga
Z, i governanti vogliono chiudere il centro di ricerca fotoatomica,
ma tutto si risolve in un nulla di fatto. 

 A mio avviso sono anche peggiori delle
puntate del Devilman

1-2: Garada K7 e Doublas M2
3: arrivo di Boss, tuta per Koji
4: Afrodite A equipaggiata con i missili (puntata 8 si decide di non armarla)
7. Le tattiche del Barone Ashura (fa il paio con il 17)
9 Deimos F-3 robot scomponibile
12 Vicong
14 Spartan K5
20 Stronger T4
23 i capricci di Yuri
27. La cattura di Afrodite-A

![](doublas_m2.png)
![](garada_k7.png)

Mazinga Z contro Devilman
--------------------------------------

L'apparizione del Jet Scrandler segna una pietra miliare nella saga di
Mazinger e in generale in tutto il robotico successivo, per
l'importanza che il concetto di agganciamento ha in questo genere.
Questo era chiaro anche agli autori fin dall'inizio, dato che si
decise di introdurlo in grande stile, non nella serie TV, ma
addirittura al cinema, nel corso del classicissimo film "Mazinger Z
contro Devilman". Nel film è Akira Fudo, lo stesso Devilman a dire a
Koji che Mazinger è vulnerabile agli attacchi dal cielo; nella serie
invece questo è reso evidente da una serie di puntate preparatorie
durante le quale Koji si trova in difficoltà contro mostri meccanici
volanti. Il film esce al cinema il 3 luglio 1973; pochi giorni dopo,
il 7 luglio, il Jet Scrandler appare nella serie TV, nella
trentaquattresima puntata, di nuovo per la prima volta come se il film
non fosse esistito. Questo ci conferma nel ritenere gli universi
narrativi di Mazinga Z e Devilman completamente scorrelati, essendo il
film un crossover determinato da puri fini commerciali ma senza alcuna
canonicità e conseguenza sulla serie regolare.

![](devilman.png)

In quanto pure operazioni commerciali, non si può
pretendere molto da queste produzioni: offrivano quello che i bambini
volevano vedere, una quantità di mostri e combattimenti, con una
qualità tecnica superiore a quella della serie televisiva.  Questo
"Mazinger Z contro Devilman" lo offre e per questo raggiunge la
sufficienza; purtroppo però non va oltre: personalmente lo considero
inferiore alla media di questi film. Certo ci sono molti mostri e
combattimenti, ma manca il pathos, gli scontri sono troppo facili, i
nemici cadono come birilli. Inoltre il film non è rispettoso della
stirpe dei demoni, che vengono immediatamente dominati dal Doctor
Hell; Devilman è sottotono e il film è chiaramente squilibrato in
favore di Mazinga Z. Da un lato questo è comprensibile essendo la
serie TV di Devilman ormai conclusa, mentre la serie di Mazinger era
nel pieno del suo successo, ma non mi è piaciuto vedere degli
antagonisti come Silen e Zenon completamente sprecati. Come sempre in
queste produzioni, nonostante il titolo, non c'è alcun combattimento
tra i protagonisti, che invece si alleano contro i nemici comuni.
Personalmente preferisco la puntata televisiva al film di
Devilman e questo è tutto dire.  Di tutt'altra levatura è i film che
uscirà l'anno successivo, *Mazinga Z contro il Generale Nero*.

Secondo arco: il Jet Scrandler
-----------------------------------------------------

La serie prende letteralmente il
volo nel secondo arco narrativo, quando Mazinga inizia a volare con il
Jet Scrandler, evento che viene preparato da tutta una serie di
puntate.  Fin dall'episodio 25 infatti Koji sogna di quanto sarebbe
bello se Mazinga potesse volare, e nell'episodio 32 riesce
effettivamente a farlo con un artificio indimenticabile: Koji ha
l'idea di far montare su Afrodite A dei razzi propulsori al posto dei
soliti missili, naturalmente mandando su tutte le furie Sayaka, che si
trova a pilotare un robot "maggiorata" con enormi seni a razzo
provvisti perfino di capezzoli! Koji però ignora le sue rimostranze,
ribattendo che l'aspetto di Afrodite A è migliorato rispetto a
prima. In una scena geniale Mazinga Z riesce a prendere il volo per la
prima volta agganciandosi ai missili pettorali sparati da Afrodite A,
semplicemente prendendoli con le mani! La scena è così memorabile
che mesi dopo Boss Robot tenta di ripetere l'esperienza, in un ciclo
di puntate in cui Boss cerca di far volare il suo robot, parodia
irresistibile delle puntate che precedono l'arrivo del Jet
Scrandler. Non pago di questo Boss cercherà di fare volare il suo
robot con risultati alterni anche nella serie del Grande Mazinga.

Le puntate dopo l'arrivo del Jet Scrandler sono notevoli
anche per l'entrata in scena del conte Blocken, che dona un po' di
varietà all'anime (possibile che per quasi quaranta puntate
l'unico nemico di Koji sia stato il Barone Ashura?). Inoltre
fa parte di questo ciclo la celebre puntata di Minerva X, mai
trasmessa in Italia, che è una delle più indicative della
poetica nagaiana del robot antropomorfo. Minerva X, versione
femminile e compagna di Mazinger, è rimasta
nella memoria dei giapponesi, tanto da tornare in vari manga
degli anni duemila come [Mazinger Angels](http://www.animeclick.it/manga.php?xtit=Mazinger+Angels) 
e [Shin Mazinger ZERO](http://www.animeclick.it/manga.php?xtit=Shin+Mazinger+ZERO).

37. Sabotaggio !

![](minerva_crying.png)

Terzo arco: Boss e il Boss Robot
----------------------------------

Il secondo punto di svolta nella saga di Mazinger, dopo l'arrivo del
Jet Scrandler, è l'avvento del Boss Robot, nella quarantottesima
puntata. Nessuna analisi di Mazinger può dirsi completa se non accenna
al personaggio di Boss, migliore amico/rivale di Koji e Shiro Kabuto.
Boss compare per la prima volta nella terza puntata di Mazinga Z, a
capo della sua banda di teppisti motociclisti, che inizialmente conta ben 5
elementi e non solo Nuke e Mucha: tuttavia tutti gli altri componenti
della banda scompariranno senza spiegazione fin da subito, li si vede
solo nell'episodio introduttivo e nei manga, ma non nel resto
dell'anime. Tuttavia Boss, Nuke e Mucha sono presente non solo in
tutti gli episodi di Mazinga Z, ma anche in tutti quelli del Grande
Mazinga, serie in cui la combriccola di Boss si arricchirà di un nuovo
elemento, la simpatica cornacchia parlante con gli occhiali da
aviatore, che appare per la prima volta nell'episodio 68 di Mazinga Z,
assieme al Duca Gorgon. La cornacchia diventerà un comprimario fisso
del Grande Mazinga, anche se in Mazinga Z appare solo in quella
puntata. La squadra di Boss apparirà perfino in un episodio di
Goldrake, quando vanno a trovare Koji in occasione della festa di
capodanno. Questa è la prima apparizione italiana di Boss, nella
primavera 1978, molto prima dell'arrivo del Grande Mazinga e di
Mazinga Z; vi lascio immaginare la sorpresa degli spettatori italiani
di fronte ad un personaggio mai visto che viene presentato come ben
noto. Boss è un tipaccio manesco, grasso, volgare, non troppo
intelligente e molto pieno di sé, eppure sempre pronto ad accorrere in
difesa di Koji e Sayaka, anche a rischio della vita: certamente il
coraggio è una dote che non manca a Boss, peccato però che il suo
robot (per l'appunto il Boss Robot, in originale Boss Borot, con un
gioco di parole con ferraglia e rottame) venga sconfitto puntualmente
tutte le volte, venendo danneggiato o distrutto nei modi più comici:
in particolare non si contano le volte in cui il robot perde
letteralmente la testa. Boss e Boss Robot sono le spalle comiche di
Koji e Mazinga Z, e successivamente di Tetsuya e il Grande Mazinga:
destinati all'inevitabile fallimento, in qualche rara occasione si
rivelano anche utili, distraendo i mostri nemici e permettendo
all'eroe di vincere le battaglie più drammatiche. Nella puntata 75
Boss riesce perfino a sconfiggere un mostro meccanico del Duca Gorgon
tutto da solo: sono soddisfazioni!

![](boss_head.png)

Boss soddisfa la naturale propensione di Nagai per il grottesco;
inagura anche la tradizione delle spalle comiche, personaggi
importanti nel robotico della prima ora, che vediamo in
varie altri serie (Jeeg, Combattler, ...) e che però spariscono
nei robotici più recenti, in cui l'aspetto umoristico o sparisce
o viene assunto direttamente dal robot protagonista (Daitarn 3, Trider G7,
Gurren Lagann). In Mazinga invece il robot protagonista è serio, mentre
il Boss Robot più che comico è demenziale: è in grado di esibirsi
in performances ai limiti dell'assurdo (si muove senza testa, compaiono
dal nulla cerotti sulle sue ferite, piange a calde lacrime, si riduce
a brandelli in tutte le puntate ma torna prontamente a posto la
puntata successiva). Il Boss Robot non possiede nessuna arma,
è costruito con materiale di scarto (ferrovecchio), la cabina
di pilotaggio invece di una poltrona fornisce una panca di legno,
la strumentazione è costituita da una vecchia televisione in bianco e nero
un orologio a pendolo e una serie di cianfrusaglie varie ed eventuali;
soprattutto si guida con un grosso volante da autobus! Eppure nonostante tutto
Boss è in grado di pilotarlo alla perfezione.

![](boss_headless.png)

L'arrivo del Boss Robot a tutti gli effetti dona una marcia in più
alla serie, rendendo possibili tutta una serie di gag umoristiche che
diventeranno un trademark di Mazinga Z e del Grande Mazinga. Ma non
solo questo: nello stesso momento in cui le puntate di Mazinga Z
diventano più umoristiche, diventano anche più drammatiche e a volte
tragiche. Purtroppo tutta questa serie di puntate, tra le migliore di
Mazinga Z non sono mai apparse in Italia e la loro omissione ha pesato
tantissimo sul giudizio negativo a cui è stato sottoposto Mazinga Z
in Italia.  È in questo arco narrativo che vediamo per esempio la
celebre storia di Lorelei, presente anche nei manga di Nagai e Ota e
riproposta da Imagawa nell'anime di Shin Mazinger. In questo arco
troviamo anche l'importante puntata 67 in cui compare Erika, un
inedito personaggio di androide religioso su cui ci sarebbe molto da
dire, anche soltanto per le evidenti suggestioni sessuali della
vicenda. In questo arco entra a far parte del cast anche la bella
Misato, cugina di Boss (ma fortunatamente non gli somiglia per nulla)
nel doppio ruolo di donna di servizio tuttofare e di 007 in gonnella.
Un personaggio che tornerà anche nel manga del Grande Mazinga di Ota,
ma non nell'anime. Insomma un arco narrativo in cui non mancano le
puntate degne di nota e di analisi, specialmente verso la fine,
essendo come il resto di Mazinga Z tutto in crescendo.

Quarto arco: il Duca Gorgon
------------------------------------------

![](gorgon_3.png)

Il terzo e ultimo punto di svolta nell'anime di Mazinger è l'arrivo
del Duca Gorgon, nella sessantottesima puntata. Il Duca è il primo
personaggio a non essere soggetto al Dottor Hell ma anzi in grado di
tenergli testa. In un brillante flashback, viene spiegato che il Dottor
Hell conosce Gorgon dai primissimi tempi sull'isola di Bardos, ma che
Gorgon è sempre stato indipendente e in possesso di una tecnologia
superiore a quella di Hell. A questo punto il processo di
avvicinamento alla serie del Grande Mazinga, iniziato con l'arrivo di
Boss Robot, è praticamente completo. Dopo molte puntate preparatorie
si scoprirà che il Duca Gorgon costituisce infatti l'avanguardia
delle forze di Mikenes e che le sue mosse sono guidate nell'ombra dal
Generale Nero, che sarà il più grande nemico del Grande Mazinga. Lo
stesso Gorgon continuerà a combattere per 22 puntate il Grande Mazinga
dopo aver combattuto per 25 puntate contro Mazinga Z: le due serie
sono legate indissolubilmente a doppio filo. Sono così legate che
nella stessa puntata in cui appare il primo mostro meccanico del Duca
Gorgon (che non è ancora un mostro guerriero di Mikenes, non possiede
la caratteristica doppia testa ed ha invece il nome con desinenza
alfanumerica caratteristico di un mostro meccanico, anche se solo per
i mostri del Duca Gorgon si usa una lettera greca, a rimarcare
ulteriormente la differenza e la maggiore potenza rispetto ai mostri
meccanici ordinari) appare anche uno dei comprimari fissi del Grande
Mazinga: la cornacchia parlanti con gli occhiali da aviatore che tanti
grattacapi causerà a Boss. Con l'arrivo del Duca Gorgon le storie di
Mazinga Z vengono sottoposte a una doppia virata: da un lato diventano
più drammatiche, più combattive, perché i mostri del Duca Gorgon sono
più potenti di quelli del Dottor Hell e Mazinger deve sostenere degli
ulteriori upgrades per poterli combattere (i rocket punch potenziati,
i raggi congelanti, le stelle croce del Sud del Jet Scrandler);
dall'altro lato diventano più umoristiche e nonsense, puntate in cui
il Boss Robot dà il meglio di sé stesso.  Con l'arrivo del Duca Gorgon
la serie è sulla buona strada per trasformarsi nel Grande Mazinga, le
puntate acquistano molta più drammaticità, i combattimenti diventano
molto più appassionanti, avviene una morte eccellente e si capisce che
si è arrivati ad un punto di svolta decisivo. Questo arco narrativo
presenta anche un nuovo avversario, il Visconte Pigman, un'insana
combinazione tra un pigmeo e un vatusso, stregone africano e
comandante di robot meccanici allo stesso tempo. Inoltre il questo
arco narrativo Mazinga Z viene pesantemente aggiornato e dotata di
tutta una serie di nuove armi: un nuovo Pilder, il pugno a razzo
rotante, i raggi congelanti, i missili perforanti. Non solo: l'arco
vede anche la distruzione di Afrodite A e la comparsa del nuovo robot
di Sayaka, Diane A.

![](diana_a.png)

L'arco del Duca Gorgon
si conclude con la morte apparente del Doctor Hell.
A questo punto al contrario di quanto potrebbe sembrare la
saga di Mazinga non finisce, ma anzi *inizia di nuovo*, migliore 
di quanto sia mai stata, seguendo la strada anticipata dal
film cult *Mazinga Z contro il Generale Nero*.

Mazinga Z contro il Generale Nero
---------------------------------------------

Nel luglio 1974, quando mancano ancora due mesi alla fine della serie
televisiva, con una mossa geniale esce al cinema un film che farà vedere 
ai giovani giapponesi che cosa ha in serbo il futuro, facendo apparire
per il la prima volta il Grande Mazinga e la sua nemesi, il Generale
Nero, insieme ai Sette Generali che costituiscono l'Armata delle
Tenebre. Il film inizia proprio con le predizioni di un misterioso
profeta che annuncia la fine del mondo: il terribile Generale delle
Tenebre, al comando delle Sette Armate del popolo di Mikenes, si è
risvegliato dopo un sonno di oltre duemila anni per riprendere
possesso del mondo di superficie. Fin dalle prime scene, immerso nel
buio e illuminato da una tempesta di fulmini, intravediamo la sagoma
del Grande Mazinga, che entrerà in scena nella seconda metà del film a
salvare Koji Kobuto da una situazione senza speranza.  Realizzato come
una coppia di episodi televisivi (la durata è di 43 minuti) e diviso
nettamente in due parti, questo film è di gran lunga il migliore di
tutti i film mai realizzati su Mazinga.  *Mazinga Z contro il Generale
Nero*, è da vedere ed è considerato il culmine della
serie di Mazinga Z. Realizzato tecnicamente molto meglio di un
episodio televisivo e in formato cinemascope, è un tripudio di colori
accompagnato da un ottimo sonoro e soprattutto una quantità
impressionante di mostri: su 43 minuti di durata oltre 30 sono
dedicati a spettacoli e cruentissimi combattimenti, proprio quello che
i fan di Mazinga si aspettano e desiderano vedere. L'inizio del film
in cui un esercito di mostri guerrieri attacca le capitali del mondo
(New York, Parigi, Londra e Mosca) è un omaggio al celebre film di
Godzilla del 1968 *Destroy All Monsters*, in Italia noto come [Gli
eredi di King Kong](http://www.fantaclassici.com/GodzillaItalia/Film.aspx?idfilm=35).

Notevole è la sigla di inizio, un collage di
disegni di Mazinga realizzati da bambini delle elementari e
dell'asilo, un chiaro segnale del target di pubblico a cui è
indirizzato il film, che va visto visto soltanto da chi è in grado di
entrare in modalità under 12, cioè da chi almeno per 43 minuti
riesce a vederlo con gli occhi di un bambino. Ben lontano dalla
povertà di un Goldrake ridotto ad affrontare un mostro a settimana, i
Mazinger sono abituati anche ad affrontare più di un avversario, ma
in questo film esagerano, trovandosi a combattere più di una dozzina
di mostri contemporaneamente. Il film è anche notevole perché è qui
che appaiono per la prima volta i mostri guerrieri di Mikenes, i più
spettacolari e immaginifici di tutta la produzione robotica anni
settanta. Su di un altro piano rispetto ai semplici mostri meccanici
di Mazinger Z, i mostri di Mikenes sfondato grazie alle molte teste,
all'intelligenza, alla fantasia; a differenza dei mostri meccanici che
sono dei semplici robot, i mostri di Mikenes sono cyborg, creature
viventi con innesti meccanici, con una loro intelligenza e
personalità: non a caso Koji si sorprende quando li sente parlare,
perché fino ad allora non ha mai affrontato nemici che non fossero
semplici macchine. Si vede chiaramente mostri di Mikenes sono una
filiazione diretta dei demoni di Devilman, visto che anche a
livello grafico riprendono un'iconografia nagaiana vista
nel manga e nell'anime.

![](z-distrutto.png)

Quinto arco: il Generale Nero
-----------------------------

*Quando il gioco si fa duro i duri iniziano a giocare*

Dopo 91 puntate, quando tutto quello che poteva essere essere detto
sul genere robotico sembrava già essere stato detto, la saga di
Mazinga ricomincia dall'inizio, in maniera cataclismatica.  Go Nagai
non soltanto fa piazza pulita dei vecchi avversari, incluso il
diabolico Doctor Hell, ma fa piazza pulita anche dei protagonisti,
Koji, Sayaka, il Dottor Yumi e tutti gli altri tranne Shiro, Boss,
Nuke e Mucha, ricominciando da zero.  Secondo
il piano originale di Nagai e i suoi collaboratori, Mazinga Z doveva
andare completamente distrutto.  La produzione però si oppose
decisamente ad un finale così tragico e si ripiegò su di un
compromesso: nell'ultimo episodio, così come nel film, Mazinga Z
viene pesantemente danneggiato, ma non distrutto e sia Koji che Sayaka
sopravvivono. Non c'è dubbio che la
puntata 92 di Mazinga Z abbia fatto la storia del
robotico. Riprende gli stessi avvenimenti narrati nel film *Mazinga Z contro
il Generale Nero* per tutti gli spettatori che non hanno potuto
vederlo al cinema, ma aggiunge nuovi dettagli assenti nel film, in
particolare la partenza di Koji e Sayaka per gli Stati Uniti. Con una
mossa veramente brillante, sia a livello tramistico che puramente
commerciale, la puntata 92 costituisce insieme l'ultima puntata di
Mazinga Z e la prima del Grande Mazinga. Il
Duca Gorgon si rivela essere il servo del Generale Nero e attacca il
Giappone con una nutrita squadra di potentissimi mostri guerrieri a
due teste che dopo una violentissima battaglia (la più violenta mai
vista in un anime per l'infanzia di quei tempi, superata soltanto l'anno
successivo dalla ancor più leggendaria battaglia tra il Grande Mazinga e il
Generale Nero) riducono Mazinga Z ad un rottame: Koji si salva
soltanto grazie all'entrata in scena del Grande Mazinga, che si
dimostra essere molto più potente del suo predecessore. Resta però
il completo mistero sull'origine del nuovo Robot, e su Kenzo Kabuto,
mantenendo al massimo le aspettative per la serie successiva.

![](generale_nero.png)

Le puntate 1-31 del Grande Mazinga, il quinto arco narrativo della
saga costituiscono il punto più alto raggiunto dal robotico nagaiano,
mai più superato successivamente, almeno a parere di chi scrive (e
questo lo dico nonostante come tutti gli italiani abbia visto Goldrake
prima del Grande Mazinga e nonostante riconosca il primato di Goldrake
a livello di chara design e di aspetti tecnici).  La qualità media
delle puntate è sempre molto alta e tecnicamente sono molti passi
avanti rispetto a quelle di Mazinga Z: evidentemente in seguito al
grande successo di pubblico la Toei aveva a disposizione più fondi da
investire nella nuova serie. Inoltre i personaggi del Grande Mazinga,
sia Tezuya che Jun che Kenzo Kabuto hanno molto più spessore dei loro
corrispettivi in Mazinga Z. Il livello di azione e di violenza è molto
più alto: il Grande Mazinga è sicuramente il robotico più splatter di
quei tempi. In questo arco narrativo avviene la celebre morte del Duca
Gorgon, preludio a quella molto più impressionante del Generale Nero,
sicuramente il più celebre combattimento robotico degli anni settanta,
a mio parere insuperato ancora oggi. Per rendere giustizia a questo
arco narrativo andrebbe scritto uno speciale sul Grande Mazinga più
lungo di tutto quanto abbia scritto su Mazinga Z e quindi preferisco
evitarlo in questa sede.

![](kenzo.png)

Sesto arco: il Gran Maresciallo delle Tenebre
----------------------------------------------

![](z_vs_hell.png)

Il Gran Maresciallo delle Tenebre non è altro che il Dottor Hell
redivivo, che si scopre essere stato salvato dall'Imperatore delle
Tenebre. Sorge il forte sospetto che si tratti di un tentativo di
riciclare un personaggio di Mazinga Z, per risollevare una serie che
aveva perso mordente con la scomparsa del Generale Nero. Non so come
sia stata accolto il ritorno del Doctor Hell dagli spettatori
giapponesi: sicuramente noi italiani che non conoscevamo il Doctor
Hell non siamo stati impressionati dal Gran Maresciallo delle Tenebre,
cattivo inevitabilmente sottotono, rispetto al Generale delle
Tenebre. La serie comunque viaggia sempre su livelli alti anche in
questo arco narrativo grazie al carisma della Marchesa Janus e si
risolleva ancora nelle ultime quattro puntate, quando Mazinga Z torna
a dar forte al Grande Mazinga. Si raggiungono qui punte altissime,
anche per gli spettatori italiani che non avevano mai visto Mazinga Z
prima, immagino come devono essersi sentiti gli spettatori giapponesi
per cui lo Z era un mito. Le ultime quattro puntate in cui due robot
combattono insieme contro le forze di Mikenes sono spettacolarissime:
ma va detto la parte del leone viene giocata non da Koji Kabuto, ma da
suo padre il dottor Kenzo Kabuto, sicuramente la figura di scienziato
più carismatica che si sia mai vista in un anime robotico.

![](new_hell.png)
