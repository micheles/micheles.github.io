L'entrata in scena del Generale Nero
--------------------------------------

Mi permetto di notare un fatto estremamente significato: per quanto il
film costituisca la prima apparizione del Grande Mazinga, il titolo
non fa riferimento al robot di Kenzo Kabuto, ma piuttosto al Generale
Nero, chiamato Generale delle Tenebre nel doppiaggio italiano e Ankoku
Daishogun in originale: questo la dice lunga sull'importanza di questo
avversario, di gran lunga il nemico piu' carismatico che si sia mai
visto in un anime nagaiano. Va anche notato che nonostante il titolo,
nel film Mazinga non combatte contro il Generale Nero, ma solo contro
i suoi mostri. Lungi da essere un difetto, questa è una mossa
brillante, perché il Generale Nero è un nemico troppo importante per
poter essere affrontato direttamente fin dalla sua prima apparizione.
È anche troppo potente e Mazinga Z non avrebbe speranze in uno scontro
diretto. Scontro diretto che comunque avverrà, ma sarà contro il
Grande Mazinga e soltanto dopo 31 appassionantissime puntate,
necessarie a creare il pathos preparatorio per il più sanguinoso e
impressionante scontro robotico che la storia ricordi. La morte del
Generale Nero (6 aprile 1975) rimane scritta a caratteri di fuoco nella
storia dell'anime robotico. Da quel punto in poi la
serie del Grande Mazinga cala e pur restando di alto livello con il
ritorno di Koji e l'appassionante gran finale, la serie non sarà più
la stessa.

Il film è comunque estremamente importante per i fan del Generale
Nero, perché fin da subito caratterizza fortemente il personaggio
e la sua personalità. Il generale entra in scena nella seconda parte del
film, quando il Duca Gorgon si reca nel regno sotterraneo di Mikene
per comunicare che la sua missione è stata un successo e che Tokyo
è ormai ridotta a un cumulo di macerie. È seduto sul suo trono e
torreggia sopra il minuscolo Gorgon, con un'aria accigliata e
apparentemente di pessimo umore. Le sue prime parole sono
indicative di tutto il personaggio: 

*Silenzio! Frena l'entusiamo, dovrei rallegrarmi per la perdita dei
valorosi Birga, Shalaga, Slaba e Raigon?*

Mentre pronuncia queste parole il Generale conta con le dita le
perdite, sollevando un dito ad ogni nome di un mostro guerriero che ha
perso la vita. Il suo primo pensiero è l'incitazione al silenzio, da
uomo di poche parole, avverso alle lusinghe dei cortigiani. Zittisce
il sottoposto, che lo sta blandendo, per fare luce sulla realtà dei
fatti. Le sue parole rendono chiare fin da subito due cose: da un
lato che il generale è perfettamente conscio di quanto è avvenuto
in superficie (Tokyo è stata distrutta, ma Mazinga Z ha distrutto
quattro dei mostri guerrieri che facevano parte della forza
d'invasione); dall'altro che il Generale è ben conscio delle
perdite subite: non solo questo, ma conosce per nome tutti i
guerrieri uccisi, come ogni buon generale dovrebbe, e reputa
Gorgon e sé stesso responsabili della loro morte. Quindi vediamo
fin dalla prima frase del Generale gli aspetti fondamentali ed
essenziali del suo carattere, che rimarranno immutati fino alla
morte: l'intelligenza, il senso del comando, il senso di responsabilità
personale che lo porterà, dopo 31 puntate del Grande Mazinga che
portano una strage tra i suoi sottoposti a prendere in mano la
situazione di persona: stanco di mandare a morte guerrieri di
cui è responsabile e che conosce tutti, decide di affrontare
direttamente il Grande Mazinga in un combattimento uno contro
uno, un atteggiamento che nessun altro nemico dei due Mazinga
(dal Dottor Hell, al Barone Ashura, al Conte Blocken,
al Duca Gorgon, alla Marchesa Yanus e a tutti gli altri) ha
mai adottato. Ma questo è il Generale delle Tenebre, un mostro
terribile eppure imprigionato da un codice d'onore d'altri
tempi che lo porterà ad una morte orribile.

