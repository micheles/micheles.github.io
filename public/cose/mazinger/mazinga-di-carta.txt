Il Mazinga di carta
================================

Gli anime robotici degli anni settanta nascono quasi sempre come
soggetti originali e il manga precedente, se esiste, è di solito una
mossa commerciale per preparare gli spettatori alla serie TV che sta
per andare in onda. Mazinger non fa eccezione: fin da subito Go Nagai
propone Mazinger come soggetto per una serie TV al direttore della
Toei Animation, con cui è già in contatto per la serie TV di Devilman,
che uscirà nell'agosto 1972. Per attirare il pubblico si decide di
fare uscire un manga preliminare un paio di mesi prima dell'inizio
della serie TV, per familiarizzare i ragazzi con il robot; inoltre,
per sfruttare al massimo le potenzialità del personaggio, non
appena inizia la serie TV viene affiancata da un secondo manga
ad opera di Gosaku Ota, stretto collaboratore di Nagai, questa
volta rivolto ad un pubblico infantile.

Il manga originale di Nagai
--------------------------------

Nel 1972 Nagai ha solo ventisei anni, ma è già famoso in tutto il
Giappone per i suoi manga ecchi umoristici, ha già la sua casa di
produzione (la Dynamic Productions, gestita con i fratelli maggiori) e
ha già scritto Mao Dante, l'horror che ha stimolato l'attenzione della
Toei che gli ha chiesto di scrivere un soggetto per un anime con
protagonista un uomo diavolo.  Riesce a convincere il direttore della
Toei della bontà dell'idea di Mazinger e partono i lavori per l'anime,
che andrà in onda in dicembre; si decide però di fare uscire prima (in
ottobre) il manga per preparare il terreno. Il manga viene pensato per
un pubblico liceale e non mancano scene horror e scene ecchi, marchio
di fabbrica di Nagai; la serie TV invece viene pensata per un pubblico
infantile. Da questo nascono varie differenze tra i due media: il
manga è molto più drammatico e splatter. Le prime pagine sono un
celebre monologo sulla potenzialità di Mazinga (Ma-Jin-Ga) di essere
sia Dio (Jin) che Demonio (Ma) a seconda di come Koji decida di
usarlo.  Questa tematica è solo accennata nell'anime ed è priva di
ogni drammaticità in quel contesto: basti pensare che nel primo numero
del manga Koji involontariamente distrugge la città, scontrandosi con
l'esercito, in scene di grande impatto, mentre invece nel primo
episodio dell'anime semplicemente abbatte qualche albero in una
foresta disabitata. Va anche notato che nel manga il nonno di Koji
viene disegnato come un inquietante e spaventoso scienziato pazzo
privo di un occhio, mentre nell'anime è un normale e tranquillo
signore di una certa età. È chiaro che la censura è al lavoro per un
prodotto pensato per bambini delle scuole elementari, ma non per
questo l'anime va considerato inferiore al manga, tutt'altro.

In realtà Nagai, esclusi i primi volumi, non dedica troppa attenzione
al manga di Mazinger, perché la sua attenzione è focalizzata sul manga
di Devilman; oltre a questo si occupa della supervisione delle serie
TV di Mazinger e Devilman, con il manga e la serie di Cutie Honey in
arrivo. Per questi motivi abbandona il manga al quinto volume; al suo
posto, sempre in parallelo con la serie TV che dura quasi due anni,
parte un nuovo manga di Mazinga Z, disegnato e composto integralmente
dal suo collaboratore Gosaku Ota. Nagai si limiterà a dare il suo
sigillo di approvazione e a lodare il manga di Ota come la versione
"ufficiale" della mazinsaga cartacea. Nonostante il poco impegno di
Nagai, il manga originale ha varie frecce al suo arco, in primis i
disegni: come al solito grotteschi, caricaturali, approssimativi, in
molte scene evidentemente tirati via, eppure a sprazzi geniali, con
scene estremamente violente che non si sono mai viste nell'anime.  Per
esempio nel primo volume viene ben mostrato l'orrore di Koji quando
uccide la sua prima Maschera di Ferro, di cui ci viene mostrato il
vero aspetto, in una scena decisamente gore.  Non mancano sangue e
morti: quando il conte Blocken prende in ostaggio delle giovani donne,
una di queste viene uccisa accidentalmente da Koji, non ci si va
leggeri. Tutto questo al solito coesiste con un umorismo demenziale e
grottesco (Blocken che dice al Koji che il protagonista di un manga
non può giocare sporco, subito prima che la sua testa venga usata come
pallone da calcio da Boss e compari) e sceni ecchi.

È interessantissimo assistere alle prime apparizioni di Koji, Shiro,
Sayaka, Boss, il Barone Ashura, il Conte Bloken, il Doctor Hell e in
particolare, nel primo numero, dei celebri mostri meccanici Garuda K7
e Doublas M2. I combattimenti robotici nel manga, a differenza
dell'anime, sono estremamente sbrigativi, ma comunque spettacolari:
spesso e volentieri Mazinger si trova a combattere due, tre o più
mostri meccanici contemporaneamente. Per i primi tre volumi il manga
ha una certa coesione interna, negli ultimi volumi invece cominciano a
apparire storielle brevissime di poche pagine con combattimenti
abbozzati, troncate sul finale, evidentemente frutto di un Go Nagai
del tutto svogliato. Questi episodi sono evidentementi rivolti a un
pubblico che ha già visto l'anime, visto che sarebbero incomprensibili
altrimenti: appaiono qui senza alcuna spiegazione il Boss Robot, il
Jet Scrandler, Diane A, il Visconte Pigman, il Duca Gorgon. Il finale
del manga è assolutamente pietoso: è in realtà è un non finale, Nagai
abbandona a metà un manga a cui non tiene e lascia il Mazinger
cartaceo completamente nelle mani di Ota. Il manga originale
viene comunque ripescato, dopo oltre 35 anni, da Yasuhiro Imagawa, che
ne riprende molte idee e situazioni nel remake animato di Shin
Mazinger (il detective Ankokuji, la storia di Lorelei, la scena del
bagno tra Sayaka e Koji, il mostro meccanico Barone Ashura, le Gamia,
il salvataggio di Sayaka dalla fortezza sottomarina Saluud,
eccetera). Paradossalmente la lettura di Mazinger Z è più indicata ai
fan di Shin Mazinger che ai fan dell'anime del '72: questi ultimi si
troveranno meglio con il manga di Ota. I veri nagaiani però
preferiranno i disegni sporchi del maestro.

Afrodite A dalla testa grossa. Boss graficamente diverso, il robot è
giallo-nero come un'ape (ripreso in Mazinkaiser). Ankokuji personaggio
inutile, ma verrà poi ripreso in Shin Mazinger dandogli molto spazio
(ma rimane sempre un personaggio inutile).
Si scopre che Koji è un buon cuoco di frittelle.

Il manga di Gosaku Ota
---------------------------------------

Il manga di Ota parte assieme alla serie TV nel dicembre 1972 e
viaggia in parallelo con la serie TV e con il manga di Nagai per quasi
due anni. Vanno però escluse influenze vicendevoli tra i due manga,
visto che in varie interviste i due autori dichiarano che non
leggevano l'uno il manga dell'altro, proprio per non farsi influenzare
a avere completa indipendenza. Quello che ha influenza invece è il
Mazinger televisivo, visto che soprattutto nel caso di Ota spesso gli
episodi del manga sono semplici riduzioni dell'anime e dei due
film. Questo è particolarmente vero nella prima parte del manga,
quella rivolta ad un pubblico infantile. Va detto infatti che mentre
il manga di Nagai nasce per lettori adolescenti (esce inizialmente su
Shonen Jump) per poi migrare su TV magazine, una rivista per bambini
dei primi anni delle elementari, il manga di Ota segue il percorso
opposto: parte da una rivista per bambini e a metà del suo corso migra
su una rivista per ragazzi. La migrazione permette di realizzare
storie più lunghe, a volte anche completamente slegate dall'anime e
più interessanti.

Lo stesso Nagai ha riconosciuto il manga di Ota come la versione
"ufficiale" di Mazinga Z.  Nonostante ciò, a mio avviso si tratta di
un manga improponibile al pubblico moderno, che può essere di
interesse soltanto per gli storici del genere robotico, i
collezionisti, e i fan più sfegatati.  Esistono manga per bambini
delle elementari di grandissima qualità - mi vengono in mente tutti i
lavori di Tezuka - ma il manga di Ota non è tra questi. I suoi
problemi sono legati alla qualità medio/scarsa dei disegni e delle
storie, ma soprattutto a un cambio di tematiche rispetto a quelle
dell'anime. Invece di puntare sulle battaglie e sul lato spettacolare,
Ota punta tutto su di un umorismo di bassa lega che non fa
ridere. Come character design fa quello che può, imitando lo stile
nagaiano: purtroppo però ha la malaugurata idea di abusare dello stile
superdeformed, tanto che quasi tutta la prima parte del manga di
Mazinga Z (quella pubblicata sulla rivista per bambini) è disegnato in
tal modo. Un'idea disastrosa: è vero che sia il manga originale di
Nagai che l'anime contengono scenette umoristiche, ma in quelle fonti
c'è un'equilibrio tra parti serie e umoristiche, mentre in Ota sembra
che la grande maggioranza del manga sia spesa a illustrare i
battibecchi di Koji e Sayaka! Il fan di Mazinga vuole vedere
combattimenti robotici, non certo scenette comiche di seconda
categoria in cui Shiro cerca di sbaciucchiare Sayaka: lo Shiro di Ota
è in realtà una versione del Jinpei di Cutie Honey che non ha nulla a
che fare con lo Shiro dell'anime. Ma mentre Jinpei fa ridere e Cutie
Honey è un ottimo manga, il Mazinga Z di Ota, non lo è. È anche molto
peggiore del Mazinga Z di Nagai, che pure non è scevro
difetti. L'unico punto in cui vince è la consistenza narrativa, dovuta
al fatto che non è troncato, ma preferisco di gran lunga un'opera
incompiuta e abbozzata di Nagai piuttosto di una completa di Ota.

Ota ha dei seri problemi anche nella composizione e disposizione delle
vignette, abbondano i riquadri di piccolissime dimensioni disposti in
ordine sparso, tanto che è difficile seguire l'ordine
dell'azione. Sembra un manga anni cinquanta più che anni settanta,
soprattutto nei primi volumi. Dal suo maestro sembra che Ota non abbia
imparato nulla, perché le sue tavole non hanno neppure un decimo
dell'impatto scenografico di quelle nagaiane: anche quando si spreca
in linee cinetiche, in paginoni a effetto, risulta sempre abbastanzaa
carente. Al suo meglio Ota è sufficiente o discreto, ma mai buono o
ottimo.  L'aderenza all'anime è debole: possiamo vedere gli stessi
mostri meccanici, ma in storie leggermente diverse e rimaneggiate, o
in ordine diverso da come le vediamo nell'anime. Quando le stesse
storie appaiono nelle due fonti (mi vengono in mente per esempio gli
ottimi episodi di Minerva X e dell'arrivo di Boss Robot, o l'ottimo
film di Mazinga Z contro il Generale Nero) il manga perde tantissimo
rispetto all'anime, risultando affrettato, con battaglie sbrigate in
pochissime vignette, in generale privo di fascino e coinvolgimento. Le
parti migliori sono quelle che non hanno corrispettivo nell'anime,
ovvero l'attacco dei pesci giganti carnivori e la saga di Akabah nel
terzo volume (indubbia citazione a Lawrence d'Arabia, visto che ci
sono scene nel deserto) che raggiungono una piena sufficienza. Queste
parti corrispondono al cambio di rivista, che permetteva la pubblicazioni
di storie più lunghe e meno infantili.

A chi vuole acquistare il manga segnalo che manca una seppure minima
introduzione a Mazinger e non viene detto assolutamente nulla sulla
genesi del manga. Una mancanza ingiustificabile per un manga di
nicchia che può essere letto solo dai fan più esigenti. Per questi il
manga è comunque meritevole, perché costituisce un tassello importante
nella storia di Mazinga, specialmente nell'ultimo volume, in cui sono
spiegate le origini del Dottor Hell, del Barone Ashura e del Conte
Blocken, in una serie di tavole imperdibili per gli appassionati; per
tutti gli altri è meglio risparmiarsi la spesa. Un avvertimento: le
stupende copertine, con chara identico all'anime, sono una truffa,
perché non sono opera di Ota, ma dell'ottimo Kazuiro Ochi, autore
anche delle copertine dei DVD. Fosse stato lui il disegnatore!
