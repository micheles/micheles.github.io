In principio era Mazinger
===========================================

![](mazinger-z-dvd.jpg)

Nel 2012 [Mazinga
Z](http://www.animeclick.it/anime.php?titolo=Mazinga+Z) compie
quarant'anni. In occasione della ricorrenza mi pare giusto e doveroso
proporre un dossier sul robot che ha cambiato l'immaginario collettivo
dei giapponesi e non solo, dando origine al ricchissimo filone del
super robot e successivamente del mecha. Tale è stata l'influenza di
Mazinger Z che si potrebbe scrivere un libro su di esso. Questo
dossier costituisce un piccolo assaggio, con lo scopo principale di
far capire l'importanza storica del padre dei robottoni, ad uso
soprattutto delle giovani generazioni. Per motivi di spazio si è
deciso di focalizzare l'attenzione soltanto sulla serie televisiva di
Mazinger Z dei primi anni settanta, escludendo i due film
cinematografici del '73 e '74 e i due manga degli anni settanta, quello
originale di Go Nagai e quello derivato di Gosaku Ota. Non c'è dubbio che andrebbe affrontato anche
un discorso sui remake moderni di Mazinga Z, mi riferisco ad anime
come [Shin
Mazinger](http://www.animeclick.it/anime.php?titolo=Shin+Mazinger+Shougeki),
[Mazinkaiser](http://www.animeclick.it/anime.php?titolo=Mazinkaiser),
[Mazinkaiser
SKL](http://www.animeclick.it/anime.php?titolo=Mazinkaiser+SKL), e a
manga come
[MazinSaga](http://www.animeclick.it/manga.php?xtit=MazinSaga), [Z
Mazinger](http://www.animeclick.it/manga.php?xtit=Z+Mazinger) e [Shin
Mazinger
ZERO](http://www.animeclick.it/manga.php?xtit=Shin+Mazinger+ZERO).
Mancherà anche un'analisi del Grande Mazinga (Great Mazinger) e Goldrake
(Grendizer), che meriterebbero da soli altri dossier: tuttavia qualche
cenno va dato necessariamente, perché Mazinga Z compare come guest
star nelle ultime puntate del Grande Mazinga e il suo pilota Koji
Kabuto è nel cast di Goldrake.  Qui ci interesseremo soltanto del
Mazinga originale, non perché gli altri figli di Nagai (Getter, Jeeg e
compagnia) siano meno importanti, ma perché Mazinga Z è il figlio
maggiore, e gli vanno tributati gli onori del primogenito.

Storia e personaggi
-----------------------------------

La storia di Mazinga Z è piuttosto nota, ma per motivi di completezza,
ad uso di chi non ha avuto modo di vedere il Mazinga classico o i suoi
remake, ne darò un breve riassunto.

![](doctor_hell.png)

Il malvagio Dottor Inferno (Doctor Hell in originale) scopre
sull'isola di Bardos i resti dell'antica civiltà di Mikenes. Il nome è
una storpiatura del nome della civiltà micenea che ha dominato il
Mediterraneo al tempo della guerra di Troia. Nella finziona nagaiana,
i micenei padroneggiavano una tecnologia molto avanzata ed erano in
grado di costruire dei giganteschi robot meccanici; l'idea viene dalla
celebre statua del [Colosso di
Rodi](http://it.wikipedia.org/wiki/Colosso_di_Rodi), distrutta da un
terremoto nel 226 avanti Cristo. Il Dottor Inferno decide di sfruttare la
tecnologia di Mikenes per creare un'invincibile armata di mostri
meccanici (kikaiju in originale) con cui conquistare il mondo. Il
dottor Juzo Kabuto, che fa parte della spedizione archelogica che ha
scoperto l'isola di Bardos e conosce i piani di Hell, decide di usare
le sue conoscenze scientifiche per costruire un robot in grado di
sconfiggere i mostri meccanici: Mazinga Z, rivestito in super lega Z e
alimentato dall'energia fotoatomica che si estrae da un minerale detto
Japanium. Alla sua morte Juzo lascia in eredità il robot al nipote
Koji, che si unirà al Centro di Ricerche sull'Energia Fotoatomica
diretto dal professor Yumi, allievo prediletto di Juzo. Yumi ha
costruito anch'egli un robot alimentato a energia fotoatomica,
Afrodite A, pilotato da sua figlia Sayaka. Fanno parte del cast anche
Shiro Kabuto, il fratello minore di Koji, e Boss, compagno di classe
di Koji. Boss è la spalla comica della serie, insieme al suo robot 
costruito a partire da ferri vecchi, il Boss Robot. L'anime racconta 
le battaglie di Mazinga Z contro i mostri meccanici fino alla sconfitta
finale del dottor Hell, nella penultima puntata della serie TV.

Ma questo è solo l'inizio, perché a quel punto entrano in scena
direttamente le forze sotterranee di Mikenes, popolo che non si era
estinto ma semplicemente rintanato nelle viscere della terra per
migliaia di anni, sotto il comando del Generale Nero e le sue Sette
Armate, servi del gigantesco e potentissimo Imperatore delle
Tenebre.  Le forze di Mikenes sono troppo per Mazinga Z e il
ruolo di protagonista viene quindi preso da un robot molto più
avanzato, il Grande Mazinga, pilotato da un uomo adulto e addestrato
espressamente per la battaglia: Tetsuya Tsurugi. Tetsuya insieme alla
sua compagna di battaglie Jun e all'intramontabile Boss condurranno la
battaglia contro le forze di Mikenes, sotto la guida del dottor Kenzo
Kabuto, figlio di Juzo e padre di Koji, fino alla definitiva
vittoria. Nel finale della serie Mazinga Z torna a giocare un ruolo di primo
piano, collaborando con il Grande Mazinga per sconfiggere il Gran
Maresciallo delle Tenebre, che non è altri che il Dottor Hell
redivivo. 

A questo punto i due Mazinga escono di scena e
arriva l'ora della ribalta per un nuovo robot: il Grendizer giunto
dalla stella di Fleed. Sto parlando della serie che in Italia è universalmente conosciuta
come [Atlas UFO Robot
Goldrake](http://www.animeclick.it/anime.php?titolo=UFO+Robo+Grendizer).
Koji torna di nuovo a combattere ma questa volta soltanto come spalla
di Actarus (Duke Fleed), il pilota di Goldrake.  Per
74 puntate i due combattono le forze di Vega insieme a un variegato
cast di personaggi fino alla vittoria definitiva delle forze del bene. E
così si conclude la più celebre trilogia robotica della storia,
con un totale di 222 episodi e più di una decina di film per il
cinema. Da allora inizia una stagione di remake che è continuata per
quasi quarant'anni e non accenna a fermarsi. Come imitazione
della trilogia scaturiscono decine e decine di serie robotiche
che dominano un decennio dell'animazione giapponese, mentre i loro
discendenti più lontani, dopo le lezioni di Gundam e Macross dominano
il decennio successivo. Come reazione a tutto ciò negli anni novanta
nasce Evangelion, che sposterà l'azione sul piano psicologico ed
esistenziale e a sua volta genererà un culto in una nuova generazione
di otaku; in anni più recenti invece si è visto un ritorno alle
origini del robotico, seppure in un linguaggio moderno, in anime di
grandissimo successo come Gurren Lagann.  Nessuno sa cosa ci riserverà
il futuro, l'unica cosa certa e che gli amati
robottoni continueranno ad accompagnarci ancora per molto tempo.

L'origine
-----------------------------------

Come è noto ai fan, l'idea originale che portò a Mazinger Z spuntò
nella mente di Go Nagai nell'aprile 1972, in seguito ad un ingorgo del
traffico. Imbottigliato, Nagai pensò a quanto sarebbe stato bello se
la sua auto si fosse potuta trasformare in un robot gigante in grado
di superare l'ingorgo a grandi passi. Con in mente l'idea di un robot
gigante che si poteva guidare come un'automobile o una moto, Nagai si
recò a discutere con il direttore della Toei, con cui era già in
contatto per l'anime di
[Devilman](http://www.animeclick.it/anime.php?titolo=Devilman+TV),
messo in onda cinque mesi prima di Mazinger. Sicuramente a quei tempi
nessuno avrebbe immaginato le conseguenze di quella che sembrava
un'idea balzana: leggendo le
[interviste](http://gonagai.forumfree.it/?t=59774772&st=30), sembra
che all'inizio ci credessero solo Nagai e il direttore della
Toei. 

Il credito per l'anime di Mazinga Z non va tutto a Nagai, anche
perché l'anime venne prodotto subendo pesanti modifiche rispetto
all'idea originale. Per esempio Mazinger Z inizialmente doveva chiamarsi
Iron Z ed essere guidato direttamente da una moto, idea riciclata
successivamente per Diane A, ma scartata perché considerata troppo
vicina al tokusatsu [Kamen
Rider](http://it.wikipedia.org/wiki/Kamen_Rider) di Shotaro Ishinomori
(maestro di Nagai) che spopolava in quegli anni. Inoltre l'anime venne
pensato per un target di pubblico infantile, mentre il manga era 
pensato per un pubblico di ragazzi delle superiori e per questo è
decisamente molto più splatter e con un ecchi molto più
spinto. Anche il motivo per cui il robot viene costruito è diverso
tra manga e anime: nell'anime Mazinga Z viene progettato per difendere
la terra dai mostri meccanici del Dottor Hell; nel manga invece
viene progettato da Juzo Kabuto, apparentemente impazzito per il
senso di colpa dovuto alla responsabilità dell'incidente in cui sono morti i genitori
di Koji, per dare a Koji la possibilità di scegliere se usare Mazinga (Ma-Jin-Ga) per
diventare un Dio (Jin) o un Demonio (Ma). 

Questa tematica è solo accennata nell'anime ed è priva di ogni
drammaticità in quel contesto: basti pensare che mentre nel primo
volume del manga Koji involontariamente distrugge la città,
scontrandosi con l'esercito, in scene di grande impatto, nel primo
episodio dell'anime invece semplicemente abbatte qualche albero di una
foresta disabitata. Va anche notato che nel manga il nonno di Koji
viene disegnato come un inquietante e spaventoso scienziato pazzo
privo di un occhio, mentre nell'anime è un normale e tranquillo
signore di una certa età. Nel manga Juzo Kabuto muore in seguito a un
terremoto (anticipando l'inizio di [Violence
Jack](http://www.animeclick.it/manga.php?xtit=Violence+Jack)), non
viene ucciso dal Barone Ashura come nell'anime. Anche a livello
puramente grafico ci sono delle notevoli differenze tra manga e anime:
in particolare nel manga Afrodite A ha una testa sproporzionatamente
grande e Boss Robot è giallo-nero come un'ape. Questo design verrà
ripreso molti anni dopo in Mazinkaiser (2001) e in Shin Mazinger (2009), che per certi
versi sono molto più fedeli al manga di Nagai di quanto non sia l'anime
di Mazinga Z del 1972.

![](juzo.png)

Gli anni d'oro di Go Nagai
-------------------------------

Anche al giorno d'oggi il genere robotico è vivo e ben rappresentato,
sicuramente molto importante nel complesso dell'animazione
giapponese. Ma negli settanta il robotico aveva uno status di assoluta
dominanza, specialmente in Italia dove l'anime giapponese veniva
identificato quasi solo con il robotico (altri celebri anime
dell'epoca come Heidi e Remì non erano ambientati in Giappone e quindi
non venivano riconosciuti immediatamente come
giapponesi). L'esplosione del genere deriva direttamente dal
successo di Mazinga e dei suoi discendenti diretti, che costituiscono
il cardine dell'ortodossia robotica, quasi completamente
fissata dalle idee di Go Nagai. Vale la pena di fare un breve
escursus storico sull'impressionante attività del sensei negli anni
che vanno dal 1972 al 1976.

La serie di [Mazinga
Z](http://www.animeclick.it/anime.php?titolo=Mazinga+Z) - preceduta
dal manga di Nagai pubblicato il 2 ottobre 1972 su Weekly Shōnen Jump
- inizia il 3 dicembre 1972 e continua per tutto il 1973 e buona parte
del 1974, totalizzando 92 episodi, mutandosi poi nel [Grande
Mazinga](http://www.animeclick.it/anime.php?titolo=Great+Mazinger) a
partire dal settembre 1974 e proseguendo per più di un anno per un
totale di 56 ulteriori episodi. Durante il run di Mazinga Z continua
ad andare in onda
[Devilman](http://www.animeclick.it/anime.php?titolo=Devilman+TV) (dal
luglio 1972 all'aprile 1973) ed esce al cinema il film [Mazinga Z
contro
Devilman](http://www.animeclick.it/anime.php?titolo=Mazinga+Z+contro+Devilman)
nel luglio 1973. Nello stesso mese esce il primo numero di Violence
Jack e poco dopo partono *in parallelo* le serie TV di [Cutie
Honey](http://www.animeclick.it/anime.php?titolo=Cutie+Honey) e
[Dororon
Enma-kun](http://anidb.net/perl-bin/animedb.pl?show=anime&aid=1685)
(dall'ottobre 1973 al marzo 1974), con associati i relativi manga; nel
1973 esce il [manga di Getter
Robot](http://www.animeclick.it/manga.php?xtit=Getter+Saga) in
collaborazione con Ken Ishikawa mente nell'aprile 1974 inizia
[l'anime](http://www.animeclick.it/anime.php?titolo=Getter+Robo)
corrispondente; in luglio esce il film [Mazinga Z contro il Generale
Nero](http://www.animeclick.it/anime.php?titolo=Mazinga+Z+contro+il+Generale+Nero),
prima apparizione del Grande Mazinga, due mesi prima che inizi la sua
serie TV. L'anno dopo (1975) escono [Getter Robot
G](http://www.animeclick.it/anime.php?titolo=Getter+Robo+G) e [Jeeg
robot
d'acciao](http://www.animeclick.it/anime.php?titolo=Jeeg+Robot+d+Acciaio)
mentre il Grande Mazinga è ancora in corso e subito dopo, in ottobre,
parte la serie TV di
[Goldrake/Grendizer](http://www.animeclick.it/anime.php?titolo=UFO+Robo+Grendizer),
in seguito al successo del film cinematografico [Uchuu Enban
Dai-Sensou](http://anidb.net/perl-bin/animedb.pl?show=anime&aid=2224)
uscito nel luglio 1975, che ne costituisce il pilot.  In totale, tra
il 1973 e il 1976 escono una decina di film sui robot nagaiani. Sono
anni in cui Go Nagai e la Toei hanno il monopolio del genere super
robot, che sfruttano come una miniera d'oro; il monopolio avrà breve
durata, perché già nell'aprile 1975 la Sunrise entra in gioco,
affidando a un giovane regista di nome Yoshiyuki Tomino la direzione
di [Raideen](http://www.animeclick.it/anime.php?titolo=Raideen+1975),
l'anime che inventerà il colpo finale. Raideen, che in seguito verrà
diretto da Tadao Nagahara, il terzo grande autore di serie robotiche,
che più avanti si distinguerà per Vultus, Daimos e Daltanious (ha
diretto anche buona parte di Lady Oscar, ma non posso dilungarmi in
questa sede). Il 1975 e il 1976 sono comunque ancora anni nagaiani, di
Raideen sorprende la povertà tecnica, paragonabile a quella del primo
Mazinga Z, mentre nello stesso anno la Toei sforna robot spettacolari
del calibro di Getter Robot G, Jeeg e soprattutto Grendizer. Il
robotico nagaiano entrerà in crisi nel 1976, con un [Groizer
X](http://www.animeclick.it/anime.php?titolo=Groizer+X) e
[Gakeen](http://www.animeclick.it/anime.php?titolo=Gakeen+Magnetico+Robot)
che sono spenti cloni dei loro predecessori; inoltre abbandonerà la
Toei in seguito alle polemiche in base al mancato riconoscimento del
suo contributo all'ideazione di
[Gaiking](http://www.animeclick.it/anime.php?titolo=Gaiking) (e sembra
anche di [Ken
Falco](http://www.animeclick.it/anime.php?titolo=Ken+Falco)). Continuerà
comunque a produrre manga; di quell'anno si ricordano [Kekko
Kamen](http://www.animeclick.it/manga.php?xtit=Kekko+Kamen) e
[Shutendoji](http://www.animeclick.it/manga.php?xtit=Shutendoji).
Anche senza Nagai gli anni 1976-1979 sono gli anni dell'esplosione del
super robot, in cui vengono realizzate una quantità di serie
([Godam](http://www.animeclick.it/anime.php?titolo=Godam), [Ufo
Diapolon](http://www.animeclick.it/anime.php?titolo=UFO+Senshi+Dai+Apolon),
[Combattler
V](http://www.animeclick.it/anime.php?titolo=Combattler+V),
[Astrorobot Contatto
Ypsilon](http://www.animeclick.it/anime.php?titolo=Astrorobot+Contatto+Y),
[Mechander](http://www.animeclick.it/anime.php?titolo=Mechander),
[Danguard](http://www.animeclick.it/anime.php?titolo=Danguard),
[Ginguiser](http://www.animeclick.it/anime.php?titolo=Ginguiser),
[Vultus V](http://www.animeclick.it/anime.php?titolo=Vultus+V),
[Balatak](http://www.encirobot.com/bala/bala-ind.asp), [Zambot
3](http://www.animeclick.it/anime.php?titolo=Zambot+3), [General
Daimos](http://www.animeclick.it/anime.php?titolo=General+Daimos),
[Daitarn 3](http://www.animeclick.it/anime.php?titolo=Daitarn+3),
[Daikengo](http://www.animeclick.it/anime.php?titolo=Daikengo),
[Daltanious](http://www.animeclick.it/anime.php?titolo=Daltanious),
[Gordian](http://www.animeclick.it/anime.php?titolo=Gordian) e
[Gundam](http://www.animeclick.it/anime.php?titolo=Gundam+0079) che è
il primo robotico a staccarsi veramente dal modello nagaiano) di cui
la maggior parte sono brutte copie di Mazinger. Ma l'influenza del
canone robotico inventato per la gran parte da Nagai non si è certo
esaurita nel 1979: anche dopo Gundam si sono continuati a produrre
robotici canonici per buona parte degli anni ottanta, almeno fino a
[Dancougar](http://www.animeclick.it/anime.php?titolo=Dancougar); gli
anni novanta hanno visto da un lato uno stravolgimento del robotico
originale in seguito all'influenza di Evangelion; dall'altro un
ritorno al super robot per ragazzi, specialmente grazie all'apporto
delle otto Brave Series degli anni 1990-1997. Negli anni duemila il
robotico si è differenziato notevolmente da quello delle origini,
eppure ancora oggi (2012) si trovano robotici perfettamente aderenti
all'ortodossia nagaiana, basati sullo schema del mostro della
settimana, con agganciamenti, frasi rituali e combattimenti fondati
sulla spettacolarità molto più che sulla verosimiglianza. Cito
soltanto i vari
[Aquarion](http://www.animeclick.it/aime.php?titolo=Aquarion+Evol), in
cui oltre all'influenza di Mazinga Z si vede fortissima anche quella
del Getter Robot, a livello di mecha design.

![](sayaka_2.png)

La produzione dell'anime
-----------------------------------

A guardare bene, il successo dell'anime di Mazinger Z nasce
soprattutto da fiuto commerciale da parte della Toei. La Toei
Animation era una casa con una lunga storia e una tradizione di film
di animazione di ottima qualità, che voleva sfondare anche nel campo
delle serie TV, prendendo il posto della Mushi Productions che
all'epoca navigava in cattive acque (fallirà nel 1973). La Toei per
sfondare nel mercato anime decise di sfruttare due carte: puntare sui
soggetti di un autore giovane e molto amato dal pubblico, Go Nagai, e
puntare sul canovaccio tokusatsu, genere in cui aveva molta
esperienza, avendo prodotto varie serie televisive a partire dal primo
tokusatsu della storia, *Gekko Kamen/Moonlight Mask* (1958), il cui
anime era ancora in onda ai tempi di Mazinga Z. Tra l'altro, l'anime
di [Moon Mask
Rider](http://www.animeclick.it/anime.php?titolo=Moon+Mask+Rider) si è
visto anche in Italia nei circuiti delle TV private nei primi anni
ottanta, anche se ormai pochi lo ricordano. Probabilmente è più
conosciuta la parodia di Gekko Kamen presente nella seconda serie di
Sailor Moon, esempio tipico della tendenza della Toei di omaggiare le
sue creazioni del passato. La stessa Sailor Moon contiene innumerevoli
omaggi a Cutey Honey e a altre serie nagaiane. Non c'è dubbio che il
Dark Kingdom visivamente e cromaticamente debba molto al Regno delle
Tenebre visto per la prima volta nel film di [Mazinga Z contro il
Generale
Nero](http://www.animeclick.it/anime.php?titolo=Mazinga+Z+contro+il+Generale+Nero). Dico
questo semplicemente per far notare la pervasività di idee nate con
Mazinga Z, che hanno cambiato l'immaginario collettivo, tanto da
riapparire a distanza di decenni in anime di genere totalmente
diverso.

La regia di Mazinger Z venne affidata a Katsumata Tomoharu, un regista
destinato a diventare un pilastro dell'animazione giapponese; tra i
suoi lavori posteriori a Mazinga Z si ricordano la Corazzata Yamato,
Danguard Ace, Capitan Futuro, King Arthur, Blue Noah, L'Arcadia della
mia giovinezza, Wingman, Ginga Nagareboshi Gin; recentemente è stato
anche regista di Saint Seiya Hades. La regia di singoli episodi, come
pure i disegni e le animazioni furono assegnati a diversi gruppi,
tanto è vero che la qualità della serie è molto altalenante a seconda
delle puntate, com'era tipico dell'epoca. Del resto si trattava di una
produzione a basso budget, in cui si sopperiva alle carenze tecniche
con l'espressività e con scene drammatiche e melodrammatiche, seguendo
la lezione originale di Tezuka.

Tra i vari autori che hanno collaborato a Mazinga Z mi pare il caso di
citare il famoso animatore [Kazuo
Nakamura](http://www.rapportoconfidenziale.org/?p=13517), che ha lavorato
in molte altri produzioni nagaiane, specialmente Jeeg, e che è l'autore
di Golion/Voltron; il veterano Shirane Tokue, che aveva
già lavorato a produzioni anni sessanta come Akko-chan, l'Uomo Tigre,
Rainbow Sentai Robin e Gegege no Kitarou; Yuugo Serikawa, regista di
Cyborg 009 e di SF Saiyuuki Starzinger, oltre che del film di
Frankenstein; Katsuta Toshio, dietro il planning di Getter Robo,
Getter Robo G, Uchuu Enban Dai-Sensou, Grendizer, Danguard,
Starzinger, King Arthur. Agli script della serie hanno lavorato
Keisuke Fujikawa (Sasurai no Taiyo, X Bomber, God Mars, Dancougar,
Transformers, Windaria), Takaku Susumu (Cutey Honey, Devilman, Ge Ge
Ge no Kitaro, Hyakujuu Ou Golion, Fist of the North Star motion
picture). Tutti professionisti della Toei che hanno prestato
mano a decine di anime degli anni settanta. Il chara design fu
affidato a Hane Yoshiyuki (Sally, Blue Noah) e Morishita Keisuke
(L'invincibile Shogun).  

Le musiche sono opera di Watanabe Michiaki (detto anche Watanabe
Chuumei), che diventerà una colonna portante del genere robotico.
A lui si devono le musiche non soltanto di Mazinga Z, ma anche di
Getter Robot, del Grande Mazinga, di Jeeg, Gakeen, Mechander, Arbegas e 
tanti altri, arrivando fino a Godannar negli anni duemila.
Sono musiche militaresche, molto semplici, adatte ad un
pubblico non sofisticato, nello stesso tempo facili da imparare 
ed esaltanti, tanto che sono rimaste impresse anche ai
bambini italiani, pur non conoscendo minimamente il giapponese. Va
detto che nell'edizione internazionale di Mazinger le parole sono
state tradotte in inglese, e quindi in Italia abbiamo sentito la
canzone del Jet Scrandler in inglese, non in giapponese.  La sigla di
apertura è stata tradotta in italiano, ma tenendo la base musicale
originale. Buona parte del successo dell'anime deriva proprio
dalla colonna sonora.

![](aphrodite-mazinger.png)

Il target di pubblico
---------------------------------------------------------

Mazinga Z venne trasmesso in Giappone alle ore 19:00 sulla rete
nazionale Fuji Television. L'orario di trasmissione, lungi dall'essere
un dettaglio, è un punto cruciale per capire il suo target di
riferimento: Mazinga Z non era un semplice "cartone per
bambini" ma piuttosto uno *spettacolo per famiglie*.  Veniva visto durante
l'ora di cena da tutta la famiglia riunita. Quindi anche se certamente il
target principale era costituito dai ragazzini delle elementari, era
pensato per piacere anche ai ragazzi più grandi e ai loro genitori: i
battibecchi tra Koji e Sayaka sicuramente non interessavano i bambini,
ma potevano far divertire le loro madri. D'altra parte le leggere scene ecchi
potevano far sorridere i fratelli maggiori e i padri, senza per questo
scandalizzare i più piccini. La classificazione per famiglie di Mazinga Z 
può sembrare assurda agli spettatori occidentali, abituati al concetto disneyano 
del genere. Al giorno d'oggi anche nello stesso Giappone il concetto
di "prodotto per famiglie" si è avvicinato allo standard occidentale,
ma per i giapponesi degli anni settanta le cose erano molto diverse: 
un anime con scene di distruzione di massa, morti, tragedie, sangue,
violenza e scene ecchi era considerato 
perfettamente accettabile. Da noi naturalmente non era così e sorprende
davvero che sia stato trasmesso in quell'orario. Invece, incredibilmente, così
è stato: in Italia i bambini degli
anni settanta hanno avuto la fortuna di avere la stessa esperienza dei
bambini giapponesi, anche se non con Mazinga Z, ma con Goldrake, che
veniva trasmesso su Rai Due alle ore 19:15. Oggigiorno un tale orario di
trasmissione sarebbe impensabile; va anche tenuto conto che nel 1978
esistevano due sole reti nazionali e che quindi qualunque programma
trasmesso a quell'ora aveva un'audience di decine di milioni
di telespettatori. È per questo che l'impatto di Goldrake è stato così
forte in Italia. Chi scrive vedeva Goldrake con la
famiglia durante la cena esattamente come succedeva in Giappone. Posso
quindi confermare di prima mano che Goldrake piaceva anche agli adulti
(sia detto incidentalmente, mia madre in particolare era una fan di Venusia). La trasmissione
sulla RAI in uno degli orari di massimo ascolto è all'origine sia
dell'enorme popolarità di Goldrake che delle enormi polemiche che
hanno accompagnato la sua messa in onda.  Su questo punto ci sarebbe
da fare tutto un lungo discorso, che però non è il caso di
approfondire in questa sede, anche perché è già stato fatto
altrove; rimando le persone interessante al libro "Mazinga Nostalgia"
di Marco Pellitteri che tratta l'argomento diffusamente. Qui più che
dell'accoglienza italiana di Goldrake, ci interessa parlare di
quella di Mazinga Z, tuttavia il fato delle tre principali
serie robotiche nagaiane è inestricabilmente legato, perché
sono apparse sulle nostre televisioni in ordine cronologico inverso.

![](boss-sub.png)

L'accoglienza di Mazinga Z in Italia
-----------------------------------------

In Italia è impossibile parlare di Mazinga Z senza tener conto del
fatto che è stato preceduto da Goldrake, che è stato il primo anime
robotico mai arrivato in Italia, il 4 aprile 1978, e dal Grande
Mazinga, che è arrivato invece nella primavera 1979, in onda sulle
neonate TV private, in tempi in cui la Fininvest non esisteva a Canale 5
era una televisione privata come tutte le altre. Mentre le serie andate
in onda sulle private hanno miracolosamente scampato la scure del
recensore (più per mancanza di fondi che per un preciso disegno),
le serie trasmesse dalla Rai TV sono
state stravolte dall'adattamento. Per questo motivo era assai
difficile per i bambini dell'epoca orientarsi: com'era possibile
che lo stesso personaggio fosse chiamato Alcor in Goldrake, Koji
nel Grande Mazinga e Ryo in Mazinga Z? È chiaro che l'esperienza italiana è stata del
tutto diversa da quella giapponese. In originale il Grande Mazinga si è visto
nell'ultima puntata di Mazinga Z e la sua serie è andata in onda la
settimana immediatamente successiva: per il pubblico giapponese non
c'è stata nessuna soluzione di continuità, Mazinga Z è semplicemente
continuato con un nuovo aspetto, un nuovo nome e con un nuovo
pilota. Nemici come il Duca Gorgon hanno continuato ad essere
presenti. Amici come Boss, Nuke e Mucha, le spalle comiche di Mazinga
Z, hanno continuato a far parte della serie del Grande Mazinga e così
Shiro, il fratello di Koji. C'è insomma totale continuità tra le due
serie.  C'è un salto maggiore con Goldrake (Grendizer in originale) in
cui Koji, pur essendo presente in tutte le puntate è declassato a
ruolo di aiuto dell'eroe e non ha neppure il diritto di pilotare un
robot. Il motivo è che secondo l'idea originale di Nagai, Grendizer
doveva essere del tutto indipendente da Mazinger e Koji Kabuto non
doveva apparire. Il personaggio gli fu imposto dalla produzione e per
questo venne relegato a un ruolo secondario. Fu una scelta che gli
spettatori giapponesi non hanno digerito, tant'è vero che Grendizer è poco
amato in Giappone e non ha mai avuto un remake. Tutto il contrario
della situazione italiana dove Goldrake fu il primo robotico e quindi è
il più conosciuto e amato della trilogia.

![](i_tre.png)

Ad essere precisi, Mazinga Z in Italia venne trasmesso per la prima
volta il 7 gennaio 1980, sulla Rete Uno, alle ore 17:30, un giorno
dopo la fine di Goldrake, avvenuta il 6 gennaio 1980 
(fonte http://imageshack.us/f/6/previsionitv.jpg/).
Le puntate vennero ridotte di dimensione (da 22 minuti a circa 19), con il nome del
protagonista cambiato da Koji a Ryo. La trasmissione di Mazinga Z,
a causa del fallimento della società francese che deteneva i diritti
di sfruttamento della serie, è incompleta, mancando gli episodi n° 4,
5, 14, 28, 38 e tutti gli episodi dal n° 57 al n° 92. Ma non sono
stati questi i motivo dello scarso successo di Mazinga Z in Italia: il
motivo è che nel gennaio 1980 i bambini italiani avevano già visto
serie di eccellente livello tecnico come Goldrake, il Grande Mazinga,
Jeeg e Danguard, tutti super robot posteriori a Mazinga Z ma arrivati
da noi prima: ritornare alla tecnica del 1972 nel 1980 era un passo
indietro. Anche perché Mazinga Z andava in onda in parallelo con una
serie del calibro di Gundam, iniziata il 9 febbraio, solo un mese
dopo. Posso dire con cognizione di causa, perché all'epoca c'ero, che
tutti i bambini parlavano di Gundam, non certo di Mazinga Z, che
sapeva di minestra riscaldata. Mazinga Z non presentava nessuna
innovazione rispetto a Goldrake o al Grande Mazinga, come è ovvio che
sia: come conseguenza, Mazinga Z venne snobbato come brutta copia del
Grande Mazinga. È per questo che da noi il Grande Mazinga (Great
Mazinger in originale) è molto più famoso, al punto che quando
si dice Mazinga *tout court* si intende normalmente il Grande Mazinga.
Anche il chara design di Mazinga Z lasciava insoddisfatto chi
era abituato alle prodezze di Kazuo Komatsubara e Shingo Araki in
Goldrake; il barone Ashura veniva visto come una brutta copia di
Gandal di Goldrake (mentre in realtà è Gandal ad aver copiato), il
conte Blocken appariva ridicolo come parodia di un gerarca nazista. Il
design del robot appariva primitivo rispetto a quello del Grande
Mazinga, le animazioni, le musiche e i colori erano terribili rispetto
a quelle di Goldrake. Anche le trame erano più semplici, più
infantili, meno drammatiche e violente di quelle del Grande Mazinga e
con nessuno spazio significativo per gli aspetti sentimentali, a
differenza di Goldrake. Io stesso non ho provato nessuna tristezza
alla sospensione di Mazinga Z sulla Rai, perché le TV private erano piene
di super robot più colorati e più moderni di Mazinga Z. Quindi la
storia in Italia è stata severa con il primo Mazinger; eppure,
rivedendolo oggi a mente fredda, ci rende conto di quanto il giudizio
di allora sia stato ingeneroso. Non soltanto perché Mazinga Z ha
l'indubbio merito dell'originalità, ma anche perché la serie stessa
vale di più di quanto lasciassero supporre le puntate trasmesse in
Italia. Nei suoi 92 episodi di durata Mazinga Z cambia, si evolve,
acquista nuove armi, nuovi poteri, nuovi nemici: e in particolare le
puntate mai trasmesse in Italia presentano evoluzioni della trama di
indubbio interesse.  È in queste puntate che muore il Barone Ashura,
che appare per la prima volta il Duca Gorgon che tutti i fan del
Grande Mazinga ricorda; è Mazinga Z che inventa il primo super robot
combattente di sembianze femminili, anzi ne inventa due: Afrodite A e
Diane A, la sua evoluzione, che appare a partire dall'episodio 76, che
fa parte degli episodio non trasmessi. Per non parlare di Minerva X,
forse il migliore dei robot femminile di Nagai, che però non si è mai
visto in Italia.

La nascita del canone robotico
---------------------------------------------

Da una prospettiva italiana può sembrare che il canone robotico sia
stato inventato dal nulla da Go Nagai e che Mazinga Z contenga già
tutto quello che definisce un anime robotico. In realtà, va
riconosciuto che Mazinga Z prende varie idee dal tokusatsu televisivo;
inoltre, va ammesso che il canone robotico si è evoluto
successivamente e include topoi che non sono presenti in Mazinga Z: in
particolare il colpo finale, inventato da Raideen e successivamente
copiato da tutti i robotici a partire da Grendizer. Anche l'esplosione
risolutiva è un topos posteriore a Mazinga Z. Infatti in Mazinga Z i
mostri meccanici solitamente non esplodono, vengono fusi dal raggio
termico, corrosi dal raggio ciclonico o fatti a pezzi dai pugni
atomici; quando esplodono si tratta di esplosioni da poco, senza il
caratteristico fungo atomico tipico dei robotici posteriori.
In Mazinga Z ci sono gli agganciamenti ma mancano le trasformazioni
che entreranno nel canone robotico solo nel 1974 con Getter Robot. Va
notato che un'altra delle caratteristiche fondamentali del canone,
l'urlare il nome dell'arma utilizzata, non è presente nelle prime
puntate di Mazinga Z. Il motivo è che Koji inizialmente non sa
pilotare il robot e impiega circa una decina di puntate per
familizzarsi con esso e con le sue armi: una inaspettata vena di
realismo in un anime che è tutto fuorché realistico.
Ma queste precisazioni non sminuiscono in nessun modo la
carica rivoluzionaria di Mazinga Z, che giustamente viene riconosciuto
come il vero capostipite del genere robotico, nonostante non sia stato
il primo robot gigante apparso sui teleschermi giapponesi.

Già il vecchio Astroboy si era trovato più volte a combattere
avversari robotici di grandi dimensioni, e nello stesso anno di
Astroboy (1963) appariva sugli schermi un anime il cui protagonista,
Tetsujin 28, è un robot gigante, tratto da un manga di Misuteru
Yokoyama del 1958. Altri esempi di robot giganti sono Giant Robot,
dello stesso Yokoyama, e Astroganga, che appare in TV due mesi prima
di Mazinga Z. Eppure tutti questi robot non sono super robot nel senso
moderno del termine, senso che è stato inventato da Go Nagai. I robot
giganti che precedono Mazinga Z sono entità indipendenti, comandati a
distanza tramite un telecomando o un controllo vocale, oppure sono
robot autocoscienti, come quelli di Tezuka o come Astroganga. È solo
con Nagai che il robot gigante diventa una macchina che si guida come
una motocicletta: è Nagai che inventa il concetto dell'agganciamento,
in cui il robot funge come armatura gigante ed estensione del suo
pilota. È nel robotico nagaiano che i colpi inferti al robot si
ripercuotono sul protagonista. È dal robotico nagaiano che nasce
l'idea delle scene rituali in cui il pilder si aggancia al robot, le
espressioni ripetute a mo' di formula magica (*Pilder On!  Mazin-Go!*)
che sono diventate parte del canone di tutto il genere. Ugualmente
magiche sono le super armi di Mazinga, un'altra innovazione
assente nei robot giganti precedenti, una geniale commistione
tra la modernità e la tradizione delle arti marziali di dare
un nome a ogni tecnica di combattimento.

Un altro caposaldo del canone robotico inventato da Mazinga Z è l'uso
di una colonna sonora specifica e ripetuta per sottolineare i momenti
topici dell'anime: gli agganciamenti (in questo senso è esemplare il
tema musicale del Jet Scrandler, che marca immancabilmente gli
agganciamenti dello Scrandler per circa sessanta puntate) e le
battaglie (in particolare durante le battaglie di Mazinga Z si sente
in sottofondo la opening, idea ripresa da dozzine di robotici e che si
è continuata a utilizzare fino agli anni duemila, mi viene in mente
per esempio Aquarion). Del resto l'idea di un tema
sonoro associato alle scene clou si può far risalire almeno al 1954,
al celeberrimo tema di Godzilla di [Akira
Ifukube](http://www.akiraifukube.org/filmography_1970s.htm): è chiaro
che tutti i robotici nagaiani e per estensione tutti i robotici
attingono a piene mani dai film di kaiju, in primis quelli di
Godzilla: pensate solo alle scene di distruzione di città. C'è di
più, gli anime robotici di quegli anni derivano dai film di Godzilla
gli effetti sonori e in particolare le urla dei mostri; nel caso di
Mazinga Z il legame è addirittura a livello di colonna sonora,
perché lo stesso Akira Ifukube ne scrisse una. Del resto Ifukube non era nuovo
a collaborazioni con gli anime, avendo scritto le musiche del film
Toei del 1963 [Orochi, il drago a otto
teste](http://www.animeclick.it/anime.php?titolo=Wanpaku+Ouji+no+Orochi+Taiji).

![](mazinger_running.png)

Un altra caratteristica tipica del super robot classico, era l'importanza
data all'addestramento, che è  una
componente essenziale di tutti i robotici nagaiani. In Mazinga Z
Koji impiega una decina di puntate per imparare a pilotare il robot,
mentre nel Grande Mazinga Tetsuya Tsurugi dedica tutta la vita, fin
dall'infanzia, ad allenamenti durissimi, tanto che pilotare il
Grande Mazinga diventa la sua ragione di vita. Gli addestramenti
durissimi sono tipici di buona parte del robotico anni settanta
(vengono in mente le prime puntate di Danguard, in cui Arin si sottopone
a pesantissime prove per riuscire a completare l'agganciamento con il
satellizzatore) e derivano direttamente dagli allenamenti
dello spokon di quegli anni. Questo aspetto verrà
spesso e volentieri dimenticato in robotici successivi, in cui capita
di vedere ragazzini pilotare un robot gigante fin dalla prima puntata
e senza alcun addestramento.

Agganciamento!
------------------------------------------------

Per la sua importanza nel canone robotico, il concetto di
agganciamento merita una trattazione a parte. Non c'è dubbio che Go
Nagai debba essere accreditato come inventore del concetto, che appare
fin dalla prima puntata di Mazinga Z, quando Koji riesce a fatica a
fare agganciare il Pilder con il robot. Da allora l'agganciamento è
sempre stato al cuore del genere robotico ed è stato sfruttato fino
all'inverosimile; paradossalmente, l'anime che ha sfruttato al meglio
tutte le potenzialità dell'idea non è un classico
degli anni settanta, ma un anime moderno come Gurren Lagann, tutto
fondato sull'idea geniale che se un piccolo mecha può agganciarsi ad
uno più grande, allora anche il mecha più grande può agganciarsi ad uno
ancora più grande, e così via ricorsivamente all'infinito.

In Mazinga Z l'idea dell'agganciamento, che ebbe tanto successo con il
Pilder (in Italia tradotto stranamente come *aliante slittante*), fu
riciclata quando si decise di dare le ali a Mazinga. Contrariamente a
quanto si potrebbe supporre, quella di far volare Mazinga non fu
un'idea di Nagai, ma un richiesta del pubblico. Nagai era contrario
all'idea ("Mazinger è un robot grande, pesante, massiccio, non può e
non deve volare") ma le richieste insistenti da parte dei piccoli
spettatori portarono la produzione alla decisione di far volare
Mazinger. Del resto non era un richiesta irragionevole: Astroboy
volava, Tetsujin 28 volava, Giant Robot volava, Astroganga volava, i
mostri meccanici del Dottor Hell volavano, insomma Mazinger era
l'unico robot appiedato in circolazione. Nagai quindi si piegò alla
richiesta e la produzione decise di ideare un dispositivo, il Jet
Scrandler, in grado di far volare Mazinger. L'idea brillante fu
quella di rendere lo Scrandler un mezzo separato, in grado di
agganciarsi a Mazinger, così come il Pilder: si era capito che l'idea
dell'agganciamento piaceva e andava sfruttata. Il Jet Scrandler
piacque così tanto che nella serie del Grande Mazinga, che pure aveva
ali incorporate e non ne aveva bisogno, si decise comunque di
introdurre un mezzo simile al Jet Scrandler, il Great Buster (da noi super
razzo). Si trattò probabilmente un trucco per far rialzare gli indici di
ascolto. Anche Goldrake si agganciava al suo disco, ma non era
abbastanza, e si idearono così tre mezzi simili allo Scrandler
(Goldrake 2, il Delfino Spaziale e la Trivella Spaziale) per dare
luogo a ulteriore agganciamenti.

L'idea migliore però, fu quella di associare allo Scrandler una
colonna sonora dedicata, che viene fatta
sentire a tutto volume ad *ogni* agganciamento dello Scrandler, per
decine e decine di puntate, associando indissolubilmente nelle mente
dei bambini l'immagini dell'agganciamento alla canzone.  Posso
facilmente immaginare eserciti di bambini giapponesi cantare in coro
la canzone dello Scrandler, quando ancora il concetto di karaoke non
era famoso (sembra che il termine sia stato inventato
nel 1971, mentre i locali per il karaoke hanno cominciato a diffondersi
in Giappone verso la fine degli anni settanta).

![](scrandler.png)

I personaggi e la violenza
------------------------------------------------

Mazinga Z è rivoluzionario non solo per l'idea dell'agganciamento, per
la colonna sonora, per le armi e per i combattimenti robotici: è rivoluzionario
anche per i personaggi. Prima di Mazinga Z il protagonista di un
manga/anime con robot giganti era tipicamente un ragazzino
perfettino e vagamente antipatico, Shotaro di Tetsujin 28 essendone
l'esempio più famoso; con Nagai per la prima volta il protagonista
diventa un adolescente (Koji Kabuto) o addirittura un adulto (Tetsuya
Tsurugi). E non si tratta di eroi perfetti e moralmente ineccepibili,
affatto: Koji è un adolescente testa calda e attaccabrighe, sempre
pronto ad azzuffarsi con Boss, mentre Tetsuya ha seri disturbi
mentali, è ossessionato dal combattimento visto che tutta la sua vita
è stata segnata dai durissimi allenamenti volti a prepararlo a
combattere le forze di Mikenes. Insomma, tutto il contrario dei
protagonisti tutti buoni sentimenti che si erano visti fino ad
allora. Del resto Nagai è un autore violento, aggressivo, a volte
addirittura feroce, i cui precedenti sono nel genere erotico (inizia
nel 1968 con il manga ecchi *Scuola senza Pudore*) e nel genere horror
(Mao Dante 1971, Devilman 1972). Questi lati di Nagai si vedono anche
in Mazinga, nonostante si tratti di un anime inteso per un pubblico
infantile. Il sottotesto sessuale in Mazinga Z è evidente come in
tutte le opere nagaiane. Questi aspetti sono più visibili nella
seconda parte della serie, ma sono presenti in nuce fin
dall'inizio. Lo stesso personaggio del Barone Ashura, che appare fin
dalla prima puntata è sessualmente ambiguo in una maniera che non si
era mai vista prima in un anime (nel manga lo si vede addirittura nudo
sotto la doccia, per mostrare ai lettori che la sua bisessualità non
è un trucco).

![](ashura.png)

Ma non sono gli accenni alle sessualità il problema. Mazinga Z è un
anime estremamente violento, figlio di anni in cui era ancora
possibile mostrare il sangue e la morte a ragazzini delle elementari.
Dopo di lui Getter Robot sarà ancora più drammatico (è il primo anime
in cui uno dei piloti muore) mentre il Grande Mazinga vince la palma di
robotico più splatter della storia, almeno per il suo target di
destinazione. Goldrake è meno violento, ma sempre estremamente
drammatico rispetto agli standard moderni. È per questo motivo che
Mazinger Z venne sospeso sugli schermi italiani all'incirca a metà
serie.  Da allora (nel 1980) la Rai mise un embargo sulle produzioni
robotiche, per venire incontro alle istanze sollevati dai comitati dei
genitori preoccupati per la violenza eccessiva presente in questi
anime. Fortunatamente il genere non ne soffrì molto, semplicemente
si trasferì sulle TV private che in quegli anni non avevano problemi a
trasmettere qualunque cosa ci arrivasse dal Giappone senza alcuna
censura. Per questo motivo abbiamo avuto la fortuna di vedere almeno
il Grande Mazinga con i nomi originali, in cui per la prima volta Koji
Kabuto si chiamava con il suo nome e non Alcor o Ryo.

Gli antecedenti: da Godzilla a Ultraman
---------------------------------------------------------

Il super-robot nagaiano non ha veri antecedenti nel campo degli anime,
ma non si può dire che sia del tutto originale, perché ha dei pesantissimi
debiti nei confronto del kaiju eiga cinematografico e del tokusatsu televisivo.
Mi pare quindi il caso di inserire un paragrafo su questi generi, per fare
capire il contesto storico da cui nasce Mazinga.

Partiamo dal decennio precedente Mazinga Z: è indubbio che gli anni
sessanta siano stati gli anni d'oro per i film di kaiju (mostri giganti
giapponesi) che da film drammatici per adulti si trasformarono in film
fantastici per bambini. L'evoluzione è evidente fin da [Il trionfo di
King
Kong](http://www.fantaclassici.com/GodzillaItalia/Film.aspx?idfilm=30)
del 1962, il primo film di Godzilla con elementi umoristici. Già nel
1967, l'anno de [Il figlio di
Godzilla](http://www.fantaclassici.com/GodzillaItalia/Film.aspx?idfilm=8),
Godzilla si è trasformato completamente in un beniamino dei bambini.
Il legame tra [Gamera](http://www.fantaclassici.com/GodzillaItalia/Film.aspx?idfilm=81)
e i bambini invece è diretto fin dal primo film del 1965. Sono questi
gli anni del trionfo del genere tokusatsu in televisione (il primo
tokusatsu, [Ultraman](http://it.wikipedia.org/wiki/Ultraman), è del
1966). Rispetto ai film di kaiju, in cui l'eroe non è un uomo ma un
mostro sacro come Godzilla o Gamera (uso la parola "sacro" non a caso,
perché Godzilla viene adorato come un Dio/Demonio dai pescatori fin
dal suo primo film, mentre Gamera, mostro guardiano dell'universo è
una creatura in parte magica creata dall'antico impero di Atlantide)
il tokusatsu ebbe l'idea di riportare l'attenzione dal mostro gigante
alla figura umana: nel telefilm tokusatsu tipico l'eroe è un uomo in
grado di trasformarsi in un gigante dotato di super armi. Tale gigante
non è un robot come Mazinga Z, ma piuttosto un cyborg, un misto tra
uomo e macchina, mentre il mostro della settimana continua a
essere un dinosauro o un qualche altro mostro organico. Il successo
del tokusatsu fu tale che anche i kaiju eiga ne vennero influenzati;
potrei per esempio citare il caso di Jet Jaguar, un tipico eroe
tokusatsu che appare nel film [Godzilla ai confini della
realtà](http://www.fantaclassici.com/GodzillaItalia/Film.aspx?idfilm=13)
del 1973.

Nagai e la Toei semplicemente prendono atto che il genere
tokusatsu spopolava e decidono di
portare il canovaccio tokusatsu in animazione. Semmai quello che
sorprende è che che questa semplice idea non sia venuta in
mente prima. Leggendo la biografia di Tezuka si scopre che uno dei
motivi del fallimento della Mushi Productions è stato anche l'arrivo
dei tokusatsu, che rubavano spettatori a Kimba e le altre produzioni
dell'epoca. I bambini amavano i mostri giganti, le scene spettacolari
di distruzione della città, le storie semplici e ripetitive.
Tuttavia la Mushi non recepì mai il messaggio
e tentò di contrastare gli spettacolari tokusatsu puntando su buone
storie (vengono in mente [Rocky
Joe](http://www.animeclick.it/anime.php?titolo=Ashita+no+Joe) e
[Sasurai No
Taiyou](http://www.animeclick.it/InfoExtra.php?nome=Sole+vagabondo+micheles))
che però non erano apprezzate dal pubblico più giovane. La Toei
invece seppe dare ai più piccoli ciò che volevano: mostri giganti e
combattimenti. Devilman fu un grande successo e Mazinga Z addirittura
un trionfo, continuando per centinaia di puntate se si contano i suoi
seguiti diretti e indiretti.

Il successo dell'anime fu tale che 
riuscì a influenzare pesantemente lo stesso genere da cui era nato. In
particolare, mentre il tokusatsu che precede Mazinga Z prevedeva eroi in
grado di trasformarsi in giganti d'acciaio (Ultraman, Spectreman), il
tokusatsu posteriore a Mazinga Z cominciò a introdurre robot giganti
pilotati dall'eroe. Per esempio sto pensando a quel capolavoro del trash che è lo
Spiderman del 1979 e ai tokusatsu sentai all'origine dei Power
Rangers. L'influenza del robotico fu così forte che perfino il nonno
di tutti i robot, il grande Godzilla da cui tutto è iniziato, si trovò
negli anni settanta ad affrontare avversari quali Mechagodzilla (che compare per la prima volta nel film [Godzilla contro i
robot](http://www.fantaclassici.com/GodzillaItalia/Film.aspx?idfilm=14)
del 1974), un robot gigante pilotato da alieni scimmieschi che vogliono
conquistare la Terra. È stato forse il primo caso nella storia in cui
l'anime è riuscito a vincere sul cinema, diventando esso stesso fonte di
ispirazione per il grande schermo e non viceversa.

![](mazinger_z.png)

Riferimenti
------------------------------------

Con questo chiudo questo lungo dossier, che però tocca solo la punta
dell'iceberg. Molto di più ci sarebbe da dire sulla saga del Grande
Mazinga; anche per quanto riguarda Mazinga Z non ho neppure iniziato
un'analisi dei personaggi, delle tematiche, delle puntate più
significative. Moltissimo si potrebbe dire sull'uso della simbologia
cristiana in Go Nagai, presente in tutte le sue opere e anche in
Mazinga Z (croci, vetrate di chiese cattoliche, cimiteri cristiani e
scene di crocifissione sono molteplici). Oltre vent'anni dopo Hideaki Anno
avrebbe sfruttato quest'idea all'estremo, sposandola con la cabala
ebraica. Si potrebbe scrivere un intero dossier anche solo sulla
gadgettistica ispirata a Mazinga Z: giocattoli, modellini, diari
scolastici, cartelle e mille altri oggetti, che oggi fanno la gioia
dei collezionisti e hanno tutto un mercato dedicato. Ci sarebbe anche
da discutere il lato manga della saga, che ho completamente
trascurato. Ho anche ignorato gli aspetti ecchi di Mazinga Z, eppure
anche in questo campo si tratta di un anime all'avanguardia.

![](slip.png)

Per questo il dossier ambisce soltanto ad essere un punto di partenza
da cui partire per saperne di più. Al lettore interessato ad
approfondire l'argomento consiglio in primo luogo di vedere la serie
TV, che si può trovare in 15 DVD contenenti tutte le puntate doppiate
in Italiano più tutte le puntate mancante sottotitolate (ma devo
avvisare che i sottotitoli sono di qualità pessima). Ci sono poi da
leggere i manga di Go Nagai e di Ota, che coprono anche le saghe del
Grande Mazinga e di Goldrake.  I film degli anni settanta andrebbero
visti, specialmente "Mazinga Z contro il Generale Nero" che è
imprescindibile. Dopodiché c'è una lista interminabile di remake
recenti, sia anime che manga. L'opera più estesa è lo "Shin Mazinger"
di Yasuhiro Imagawa, in 26 puntate e che ha avuto un discreto
successo. Si tratta però di un'opera che a mio avviso tradisce lo
spirito dell'originale televisivo pur essendo estremamente fedele alla
lettera ai manga di Go Nagai, per cui la raccomando con molte
riserve. È un lavoro in cui la mano di Imagawa copre quella di Nagai.

Per chi volesse saperne di più su Go Nagai il sito di [Go
nagai.net](http://gonagai.forumfree.it/) è il posto giusto dove
cercare: in particolare gli speciali [Tutto sul Grande
Mazinga](http://gonagai.forumfree.it/?t=57528052#entry469034979) e
[Tutto su
Goldrake](http://gonagai.forumfree.it/?t=60033649#entry488146273) sono
delle miniere d'informazioni. Il migliore lavoro su Mazinga Z che ho
trovato si trova sul sito
[TanaDelleTigri](http://www.tanadelletigri.info/articoli/mz/genesi.htm)
a opera di Koji.  Il sito [Lo SpazioBianco](http://www.lospaziobianco.it) questa primavera ha presentato un interessante [ciclo di articoli su Mazinga
Z](http://www.lospaziobianco.it/47401-speciale-40-anni-mazinga-z), in
onore al quarantennale.  Il sito di
[Animemania](http://raggiogamma.altervista.org/) contiene delle
risorse di utilità inestimabile: in particolare la sintesi di [tutte
le puntate di Mazinga
Z](http://digilander.libero.it/alcor99/Schede/Mazinga_Z/Mazinga_Z.htm)
e di [tutte le puntate del Grande
Mazinga](http://digilander.libero.it/alcor99/Schede/GMazinga/GMazinga3.htm). Per
chi volesse saperne di più sull'impatto dell'animazione robotica in
Italia sul finire degli anni settanta c'è sempre il volume [Mazinga
Nostalgia](http://www.amazon.it/Mazinga-nostalgia-linguaggi-Goldrake-generation-1978-1999/dp/8860631181/ref=sr_1_1?ie=UTF8&qid=1342248797&sr=8-1) di Marco Pellitteri, che omaggia Mazinga anche nel
titolo. Da consigliare anche [Le anime
disegnate](http://www.amazon.it/disegnate-pensiero-cartoon-Disney-giapponesi/dp/8875210675/ref=sr_1_1?ie=UTF8&qid=1342248651&sr=8-1)
di Luca Raffaelli. La rivista Man-ga! nel suo secondo numero ha dedicato un 
articolo a Mazinga Z in occasione del quarantesimo anniversario. 

![](mazinger_z_nagai.jpg)
